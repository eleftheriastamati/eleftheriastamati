- 👋 Hi, I’m @eleftheriastamati


<!---
eleftheriastamati/eleftheriastamati is a ✨ special ✨ repository because its `README.md` (this file) appears on your GitHub profile.
You can click the Preview link to take a look at your changes.
--->


Τμήμα Τεχνών Ήχου και Εικόνας

Μεταπτυχιακό Πρόγραμμα:
Οπτικοακουστικές Τέχνες στην Ψηφιακή Εποχή

.



Μάθημα:
Διαδραστικός Ηχητικός Σχεδιασμός


Διδάσκον:
Ιωάννης Ζάννος


.


Φοιτήτρια:
Ελευθερία Σταμάτη
(ADA2017005)


















Εξάμηνο: Β’ Εαρινό





Σκέψεις για το ψηφιακό readymade


Περίληψη

   Η εργασία αυτή θα επιχειρήσει να διαφωτίσει ζητήματα που εγείρει η έννοια της βάσης δεδομένων ως πολιτισμική μορφή. Θα εξετάσει τον τρόπο με τον οποίο το ευρεθέν ψηφιακό υλικό μπορεί να αποτελέσει, με την κατάλληλη παρέμβαση και επεξεργασία, πρώτη ύλη για την δημιουργία καλλιτεχνικού προϊόντος. Μετά από μια σύντομη επισκόπηση των εννοιών και παραδειγμάτων καλλιτεχνών, θα εξεταστεί η μεθοδολογία παραγωγής readymade έργου και πως αυτή βρίσκει εφαρμογή στον ψηφιακό κόσμο σαν καλλιτεχνική πρακτική καθώς και τη σημασία που αποκτά για την χαρτογράφηση του κόσμου γύρω μας.

Αντικείμενο Υποκείμενο 

   Με την εμφάνιση του readymade γεννήθηκαν καινούργιες σκέψεις γύρω από το τι η κοινωνία αποκαλεί τέχνη, οι οποίες οδήγησαν σε νέα κινήματα. Αρχικά με τα readymade, οι καλλιτέχνες δεν χρειαζόταν να δημιουργήσουν ένα έργο τέχνης εξ΄αρχής με τα χέρια τους αλλά μέσω επεξεργασίας έτοιμων αντικειμένων που τα παρουσίαζαν με έναν καινούργιο τρόπο φορτισμένο με τη μαγεία του δημιουργού και βαπτισμένα με την χειρονομία του. Προκειμένου ο καλλιτέχνης να αλλάξει το περιεχόμενο ενός αντικειμένου για να φτιάξει ένα έργο, επιχειρούσε να το κόψει και να το κολλήσει, να το βάψει, να το κρεμάσει ή έστω να το τοποθετήσει σε ένα βάθρο. Όλη αυτή η διαδικασία απλοποίησης της δημιουργίας ενός έργου απάλλαξε τον καλλιτέχνη από τη χρήση ειδικών δεξιοτήτων που απαιτούνταν για να κάνει κάποιος ζωγραφική ή γλυπτική με τον παραδοσιακό τρόπο. Το γεγονός αυτό έκανε τη παραγωγή ενός έργου προσβάσιμη σε ένα ευρύτερο κοινό, ενώ ταυτόχρονα άλλαξε το status του καλλιτέχνη από τεχνίτη-δημιουργό σε επιμελητή καθώς είχε πια τη δυνατότητα να επιλέγει ποια αντικείμενα θα αποκαλούνται «τέχνη». Ο M.Duchamp με την χειρονομία αυτή ανύψωσε τον ρόλο του καλλιτέχνη και του έδωσε την δύναμη και την εξουσία να ορίζει το έργο τέχνης. 
   Το readymade δημιουργείται όταν από ένα συνηθισμένο αντικείμενο, αφαιρείται το καθημερινό του περιεχόμενο και αποκτά status έργου τέχνης, με αυτόν τον τρόπο ο καλλιτέχνης πετυχαίνει να μετατοπίσει τη ματιά του θεατή από το τετριμμένο στο εξαιρετικό.
Σε αντιστοιχία τα ψηφιακά δεδομένα που αντλούνται από το διαδίκτυο για τη δημιουργία έργου τέχνης αποτελούν υλικό για ψηφιακό readymade, αφού είναι ήδη δημιουργημένα από κάποιον για την ψηφιακή σφαίρα και αποτελούν πολιτισμική έκφραση της εποχής.
  «Αφότου το μυθιστόρημα και στη συνέχεια ο κινηματογράφος έκαναν την αφήγηση τη βασική μορφή πολιτισμικής έκφρασης της εποχής του μοντέρνου, η εποχή των υπολογιστών εισάγει το αντίστοιχο της, τη βάση δεδομένων.» ( Manovich 2016,309) 
Ως εκ τούτου μπορούμε να μιλάμε για ψηφιακό readymade αφού τα δεδομένα πληρούν δύο βασικούς και καθιερωμένους όρους , πρώτον αποτελούν το  πρωτογενές περιεχόμενο ενός έργου το οποίο όμως δεν έχει φτιαχτεί από τον ίδιο τον καλλιτέχνη, και δεύτερον η αρχική λειτουργία και νοηματοδότηση έχει επαναπροσδιοριστεί με τη νέα τοποθέτηση τους στο καλλιτεχνικό γίγνεσθαι.



Από την αφηρημένη σκέψη στην δράση

   Σε αυτό το σημείο θα σταθώ στα παραδείγματα τριών καλλιτεχνών που με όχημα τη μεθοδολογία τους θα οδηγηθούμε σε συμπεράσματα γύρω από την υπόθεση εργασίας μας.
   Η Mierle Ukeles Laderman είναι Αμερικανίδα καλλιτέχνης που ζει στη Νέα Υόρκη, γνωστή για τη συνεισφορά της στη σύγχρονη τέχνη με την ιδέα του Maintenance Art. Με τον ισχυρισμό δηλαδή ότι η πράξη της φροντίδας και της συντήρησης αποτελεί καλλιτεχνική πρακτική καθώς πληρεί τις προϋποθέσεις που χρειάζεται οποιαδήποτε καλλιτεχνική διαδικασία, δηλαδή δημιουργία, πρόκληση και συναίσθημα. Καθοδηγούμενη από την ανάγκη της για έκφραση, όταν έγινε μητέρα και ο χρόνος της μειώθηκε πολύ για την άσκηση της καλλιτεχνικής της ιδιότητας, συνέταξε το «Manifesto for Maintenance Art 1969»
   Το μανιφέστο της Ukeles είναι ένα δαχτυλογραφημένο έγγραφο τρεισήμισι σελίδων το οποίο αποτελείται από δύο μέρη. Στο πρώτο μέρος αναπτύσσεται η διάκριση μεταξύ δύο βασικών συστημάτων: Ανάπτυξη-Συντήρηση. Η ανάπτυξη που σχετίζεται με την πρωτοπορία  και το αρσενικό στοιχείο αναφέρεται στα: «Αμιγή ατομική δημιουργία, το καινούργιο, εξέλιξη, πρόοδος, ενθουσιασμός, απόδραση ή δραπέτευση»
Η Συντήρηση περιλαμβάνει αγγαρείες που γενικότερα σχετίζονται με τις γυναίκες και τις οικιακές εργασίες: «κράτα τη σκόνη μακριά από την ατομική δημιουργία, διατήρησε το καινούργιο, υποστήριξε την αλλαγή, προστάτεψε την εξέλιξη και παράτεινε την πρόοδο, ανανέωσε τον ενθουσιασμό». Η  Ukeles εντόπισε ένα προβληματικό κομμάτι στον πολιτισμό, το γεγονός ότι εκτιμάται η ανάπτυξη εις βάρος της συντήρησης που είναι χρονοβόρα και επίπονη.
   Σύντομα η δουλειά της κλιμακώθηκε στο επίπεδο που το ιδιωτικό συναντά το δημόσιο, στην συντήρηση του ιδρύματος τέχνης. Στο έργο της «Washing /Tracks/Maintenance outside»1973 , καταγράφει σε ένα σύνολο ασπρόμαυρων φωτογραφιών τον εαυτό της να σφουγγαρίζει τα σκαλιά του Wadsworth Atheneum Museum, να τους ρίχνει καθαρό νερό και να τρίβει το πεζοδρόμιο της εισόδου με ένα πατσαβούρι. Οι δράσεις της Ukeles μετατρέπουν την αθέατη συντήρηση σε ένα μητρώο παραγωγικής καλλιτεχνικής δουλειάς, εξυψώνοντας τις ταπεινές εργασίες που είναι συνυφασμένες κυρίως με τις γυναίκες και τη συντήρηση της εστίας, στην δημόσια σφαίρα της αισθητικής ενατένισης. Η Ukeles επεκτάθηκε πάνω στην ιδέα του  readymade υποστηρίζοντας ότι όχι μόνο τα φυσικά αντικείμενα μπορούν να δηλωθούν σαν έργα τέχνης αλλά και οι φυσικές ενέργειες, συνήθειες και καθημερινές δραστηριότητες μπορούν να μετουσιωθούν σε έργο τέχνης. 
  Η περίπτωση του Harun Farocki έχει επίσης μεγάλη συνάφεια με τη κουβέντα μας. Ο Γερμανός σκηνοθέτης  Harun Farocki ξεκίνησε να κάνει ταινίες στα τέλη της δεκαετίας του ΄60 εν μέσω ιδιαίτερα πολιτικοποιημένου πολιτισμικού περιβάλλοντος. Επικαλούμενος την επιρροή των Μαρξιστών καλλιτεχνών όπως τον Brecht,  τον Adorno και τον Jean-Luc Godard , ο Farocki ασχολείται επίμονα με δύο πυλώνες ,τον εργασιακό μόχθο και την παραγωγή αισθητικών εικόνων. Στην βίντεο εγκατάσταση «Workers leaving the factory in eleven decades» 2006 ο Farocki προβάλλει σε δώδεκα οθόνες αποσπάσματα από αρχειακό υλικό που δείχνουν εργάτες έξω από το εργοστάσιο, ξεκινώντας από το φιλμ «La sortie des usines Lumiere a Lyon, 1895». Εδώ όπως και σε άλλα χαρακτηριστικά του έργα επιστρατεύει αποσπάσματα και πλάνα από έτοιμα φιλμ. Με τεχνικές μοντάζ και γεωμετρικές παραθέσεις πλάνων καταφέρνει να επανανοηματοδοτήσει το ευρεθέν υλικό δημιουργώντας συνδέσεις μεταξύ κομματιών του βίντεο που δεν είναι πάντα πρόδηλες αλλά και που ποτέ δεν ορίζονται πλήρως αφήνοντας τον θεατή να συμπληρώσει τα νοηματικά κενά και να δημιουργήσει τη δική του αφήγηση με αφορμή τον συσχετισμό εικόνων υλικού τεκμηρίωσης. Ο Harun Farocki εφαρμόζει την καλλιτεχνική του πρακτική μέσω της έρευνας αρχειακού υλικού, και σαν "ψηφιακός" αρχαιολόγος ανασύρει από την ιστορία των αναπαραστάσεων και των εικόνων υλικό το οποίο επεξεργάζεται και κατόπιν το τοποθετεί σε «βάθρο» με σκοπό να δεσμεύσει τη ματιά του θεατή προκαλώντας τον να πάρει μέρος στη διαδικασία κατασκευής και ανάλυσης της πραγματικότητας.
   Τέλος θα αναφερθώ στον Αμερικανό καλλιτέχνη Richard Prince που ζει και εργάζεται στη Νέα Υόρκη. Η δουλειά του βασίζεται κυριολεκτικά στη δουλειά των άλλων μέσω της οικειοποίησης. Έγινε ευρύτερα γνωστός με την επαναφωτογράφησηση και την έκθεση των διαφημίσεων της Marlboro και συγκεκριμένα με τον cowboy που αρχικά είχε φωτογραφήσει ο Sam Abell την δεκαετία του΄70. 
Το 2014 εκθέτει στην Gagosian gallery τα New Portraits. Πρόκειται για φωτογραφίες που ανέσυρε από την ροή του λογαριασμού του στο Instagram τις οποίες τύπωσε μεγεθυμένες.
Οι φωτογραφίες είναι κυρίως νέων γυναικών  σε αποπλανητικές στάσεις και προέρχονται από λογαριασμούς όπως της pin-up κοινότητας Suicide girls,της σεξολόγου Karley Sciortino και της τραγουδίστριας Sky Ferreira.Οι τιμές πώλησης έφτασαν τις 100.000 δολάρια στο Frieze art fair  NY το 2015.Οι αντιδράσεις από τους κατόχους των λογαριασμών του Instagram ήταν ποικίλες, κάποιοι αισθάνθηκαν κολακευμένοι και άλλοι σα να παραβιάστηκε ένα όριο. Στο παρελθόν ο Prince μηνύθηκε για χρήση εικόνων  χωρίς άδεια και για πλαγιαρισμό. Τελικά μετά από έφεση κέρδισε τον δικαστικό αγώνα λόγω της πολυπλοκότητας των κανόνων που αφορούν στην ορθή χρήση/Fair Use ενός έργου τέχνης, καθώς μεγάλο ποσοστό της σύγχρονης τέχνης έχει δομηθεί πάνω σε ιστορικές και δημοφιλείς εικονογραφίες. Το Fair use (More Information on Fair Use 2021) απαιτεί να ληφθούν υπόψιν δυο δύσκολα στον να οριστούν στοιχεία : ο σκοπός και η φύση του έργου και το ποσοστό του υλικού που προστατεύεται από το νόμο των πνευματικών δικαιωμάτων, και το δεύτερο είναι η επίδραση που η οικειοποίηση μπορεί να έχει στην αγοραστική αξία του αρχικού/αυθεντικού έργου. Αυτό που κάνει ο Richard Prince είναι να προκαλεί τα όρια του νόμου περί πνευματικής ιδιοκτησίας μέσω της διαδικασίας του readymade, εξάγοντας εικόνες από το πλαίσιο τους και μέσω του ρόλου του ως καλλιτέχνης τις επαναπροσδιορίζει σαν ένα πολύτιμο καινούργιο έργο.

Ναι μεν αλλά…  το λογισμικό

  «Πραγματικά, αν μετά το θάνατο του θεού (Νietzche),το τέλος των μεγάλων αφηγήσεων του Διαφωτισμού (Lyotard) και την εμφάνιση την εμφάνιση του Διαδικτύου (Tim Berners-Lee) ο κόσμος μοιάζει με μια ατελείωτη και αδόμητη συλλογή εικόνων, κειμένων και άλλων καταγραφών ή δελτίων δεδομένων, είναι απολύτως λογικό να τον αναπαραστήσουμε σύμφωνα με το μοντέλο της βάσης δεδομένων. Είναι όμως επίσης λογικό να επιχειρήσουμε να διατυπώσουμε μια ποιητική μια αισθητική και μια ηθική αυτής της βάσης δεδομένων»( Manovich 2016,310)
  Η εποχή μάς κατακλύζει καθημερινά με δεδομένα σε διάφορες μορφές. Ο Paul Valery προβλέπει ήδη από το 1934 με τον καλύτερο δυνατό τρόπο τα ενεστώτα: «όπως το νερό το γκάζι και το ηλεκτρικό ρεύμα με μια ανεπαίσθητη κίνηση-μας έρχονται από μακριά στο σπίτι μας έτσι θα εφοδιαζόμαστε με εικόνες και ήχους, που με μια μικρή κίνηση σχεδόν με ένα νεύμα, θα μπαίνουν σε λειτουργία και με τον ίδιο τρόπο θα μας αφήνουν πάλι»( Valery 1934,105)
Τα δεδομένα  που έχουμε διαθέσιμα ανά πάσα στιγμή με το πάτημα ενός κουμπιού  μας δίνουν τη δυνατότητα με την κατάλληλη διαχείριση και επιμέλεια να παράγουμε και λειτουργικά και αισθητικά  νοηματικά συστήματα. Οι μηχανές που έχουμε στη διάθεση μας αποτελούν το όχημα, το μέσο διαχείρισης των δεδομένων προς αυτές τις κατευθύνσεις, αφού οι δυνατότητες που μας παρέχουν είναι τελικά μεταμορφωτικές για την κοινωνία και τον πολιτισμό. 



   Το λογισμικό είναι κεντρικό στοιχείο που μας δίνει τη δυνατότητα να εξάγουμε, να παραμετροποιούμε και να οικειοποιούμαστε τα δεδομένα  μεταβαίνοντας από τα νέα μέσα στα ψηφιακά μέσα, από τη φωτογραφία και το βίντεο σε ψηφιακούς φακέλους που περιέχουν αριθμούς και συνθέτουν ένα αντικείμενο που σημαίνει κάτι για εμάς.
  Οι μεθοδολογίες των καλλιτεχνών που αναφέρθηκαν πριν, συνιστούν μια ολοκληρωμένη εικόνα για τον βαθμό που μπορούμε να προκαλέσουμε τα όρια του readymade. Από το  assisted readymade το rectified readymade ως το reciprocal readymade o  δημιουργός σήμερα τελεί σε ιδανικές  πολιτισμικές συνθήκες  για να διαμορφώσει ένα καινούργιο genre στην ψηφιακή εποχή, που θα αφηγείται τον κόσμο γύρω του. Και παρόλο που  εξακολουθεί να συνεισφέρει στο εννοιολογικό πυρήνα του έργου αυτό που κυρίως έχει τη μεγαλύτερη σημασία είναι η δημιουργία της διαδικασίας προς το αποτέλεσμα, γιατί η διαδικασία αυτή είναι που δημιουργεί τη ροή νοημάτων μεταξύ  του παλαιού και του καινούργιου πλαισίου, και  με αυτόν τον τρόπο επιτυγχάνεται η δημιουργία του πολιτισμικού αγαθού.

Το ωμό και το ψημένο

   Η σύγχρονη τέχνη εξελίσσεται συνεχώς ενσωματώνοντας καινούργιες καλλιτεχνικές πρακτικές. Είναι αναμενόμενο ότι μόλις μια  καινοτόμα τεχνολογία εμφανιστεί είναι θέμα χρόνου να γίνει εργαλείο στα χέρια των καλλιτεχνών, άλλωστε είναι μέσα στους στόχους των ακαδημιών τέχνης καθώς  και της ευρύτερης αγοράς των τεχνολογιών. Το γεγονός αυτό οδηγεί σε δύο φαινόμενα, το ένα είναι η ρευστότητα της καταστατικής θέσης της τέχνης και το δεύτερο είναι η συνεχόμενη ανάγκη προσδιορισμού της έννοιας  του  πολιτισμού στο σύνολο του. Κεντρικό ρόλο έχει ο δημιουργός που μπορεί με το δημιουργικό ένστικτο και την φαντασία να  ενεργοποιεί τη ροή των νοημάτων μεταξύ καταστάσεων και να καθιστά  το αόρατο ορατό και το άρρητο ρητό. Κάθε φορά που ένα επιστημονικό κεκτημένο ενσωματώνεται στις καλλιτεχνικές πρακτικές και μεταφράζεται σε καλλιτέχνημα, είναι σα να ανακαλύπτουμε ξανά τη φωτιά που θα μας οδηγήσει από το ωμό του τώρα στο ψημένο του αύριο δηλαδή σε μια νέα πολιτισμική συνειδητότητα. 
   Νωρίτερα μίλησα για το γεγονός ότι με το readymade ο δημιουργός έγινε και επιμελητής του έργου, έτσι ισχυροποιήθηκε ακόμη περισσότερο καθώς μπόρεσε να ελέγξει το αφήγημα του συνολικά. Στην ψηφιακή σφαίρα αυτό το στοιχείο τονίζεται επειδή  το μέσον ευνοεί την επικοινωνία στον υπερθετικό βαθμό μετατρέποντας τον δημιουργό σε διακινητή, διαφημιστή ακόμα και έμπορο του έργου του. Το γεγονός αυτό δεν επηρεάζει μόνο το έργο αλλά και τον ρόλο του καλλιτέχνη που πια θεωρεί το ψηφιακό υλικό ως ένα αγαθό σε αφθονία, και τον κώδικα την καθοριστική λογική πίσω από τις πολιτικές, οικονομικές και πολιτιστικές διαδικασίες που διαμορφώνουν τον κόσμο. Με αναφορά στον Duchamp και πατώντας πάνω στις παραδόσεις και στο παράδειγμα καλλιτεχνών, και με το διαδίκτυο  να αποτελεί ανεξάντλητη πηγή έτοιμης πρώτης ύλης από τα data  τις εικόνες τους ήχους τα βίντεο και τα κείμενα, ο καλλιτέχνης με την ανακύκλωση την επεξεργασία και την οικειοποίηση μπορεί να ισχυριστεί και να πράξει το ψηφιακό ανάλογο του readymade.

Μικρός επίλογος

   Αυτό που προκαλεί σε εμένα, από την πλευρά του καλλιτέχνη, το μεγαλύτερο ενδιαφέρον είναι ότι οι καταγραφές και οι πληροφορίες στον ψηφιακό κόσμο έχουν μεγάλο συναισθηματικό φορτίο. Aπό ένα απλό post στο Instagram ως τον προγραμματισμό και την δημιουργία ενός αλγόριθμου, η πληροφορία φέρει τις προκαταλήψεις του δημιουργού της.
Με αυτή την αφετηρία βρίσκω δόκιμο και ενδιαφέρον το ψηφιακό readymade.


  Αναφορές

  Lev Manovich,2016,“Η γλώσσα των νέων μέσων”. Αθήνα: ΑΣΚΤ

  Paul Valery,1934,"Pieces sur l’art". Paris: La conquete de l’ubiquite
  
  "More Information on Fair Use". Updated May 2021, https://www.copyright.gov/fair-use/more-info.html
